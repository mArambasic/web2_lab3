Potrebno je izraditi arkadnu 2D računalnu igru kao HTML5 web stranicu. Igra je znatno pojednostavljena verzija poznate arkadne igre Asteroids.

Traženi izgled web stranice s opisom traženih funkcionalnosti prikazan je na slici u nastavku zadatka.

Obavezne i opcionalne funkcionalnosti:

Igra se prikazuje u Canvas objektu koji pokriva cijeli prozor web preglednika. Pozadina Canvas može biti crne ili bijele boje, ili neke druge boje s dovoljnim kontrastom za bolji prikaz. Canvas mora imati vidljivi rub. Također, moguća je (nije obavezna) animirana pozadina s bijelim točkama koje simuliraju zvijezde i kreću se horizontalno ili vertikalno konstantnom brzinom.

Igra započinje nakon učitavanja web stranice. Na početku igre generira se određen broj objekata (asteroida) na slučajnim položajima i sa slučajnim vektorima brzina. Svi generirani asteroidi inicijalno se nalaze izvan ekrana (ne vide se) i postepeno ulaze u područje Canvasa koje se prikazuje.

Novi objekti asteroida, njihov položaj, smjer i brzina gibanja se slučajno generiraju. Ovi parametri mogu biti konstantni ili je moguće implementirati generiranje sve više objekata što igra traje duže. Odabrane vrijednosti moraju biti takve da je igru moguće igrati, odnosno da nije preteška.

Parametri igre - broj objekata asteroida i učestalost njihovog generiranja su predefinirani (konstantne u programskom kodu). Opcionalno, parametri igre mogu se konfigurirati kroz web sučelje prije pokretanja igre.

Objekt koji predstavlja asteroid je pravokutnik različitih nijansi sive boje s 3D sjenom oko ruba. Umjesto pravokutnika dozvoljeno je koristiti prikladnu sliku (JPG, PNG) asteroida.

Objekt koji predstavlja igrača je pravokutnik crvene boje s 3D sjenom oko ruba. Dozvoljeno je koristiti neku sliku (npr. svemirskog broda) umjesto pravokutnika. Igrač se na početku igre mora nalaziti točno u sredini Canvasa.

Igrač upravlja svojim položajem koristeći tipkovnicu (tipke strelice - gore, dolje, lijevo, desno).

Ako objekt koji predstavlja igrača izađe izvan rubova ekrana može se vratiti sa suprotne strane, ali to nije obavezno.

U svakom koraku animacije mora se detektirati kolizija (sudar) svih objekata s objektom igrača.

Moguće je (nije obavezno) generirati zvuk prilikom kolizije.

Igra mjeri vrijeme od pokretanja (od 00:00.000; minute:sekunde.milisekunde) do kolizije barem jednog objekta asteroida s objektom igrača. Cilj igre (tj. cilj igrača) je postići što duže vrijeme bez kolizije. Odnosno, "preživjeti" što duže bez udara objekta asteroida u objekt igrača.

Igra pamti najbolje (najduže) vrijeme od kad je prvi put pokrenuta. Podatak o najboljem vremenu pohranjuje se u local storage pomoću HTML5 Web Storage API.

Za rješenje zadatka dovoljno je izraditi jednu HTML stranicu i jednu JavaScript datoteku. Preporučeno je definirati CSS datoteku, ali nije obavezno.

Deklaracije struktura, objekata, funkcija kao i pozivi funkcija moraju biti komentirani i objašnjeni u kodu.